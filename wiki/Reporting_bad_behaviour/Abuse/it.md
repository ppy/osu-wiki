# Denunciare un abuso

## Non so se dovrei segnalarlo o meno

Per favore fallo.

Se sei così a disagio da dover leggere questa pagina, per favore contattaci immediatamente all’indirizzo [abuse@ppy.sh](mailto:abuse@ppy.sh) includendo quanti più dettagli possibili riguardo al tuo problema.

Abbiamo tolleranza zero verso qualsiasi tipo di attenzione sessuale o avance indesiderata in questa community.

L’indirizzo email per gli abusi è visibile solo da [peppy](https://osu.ppy.sh/users/2) (il creatore del gioco).

Nulla di ciò che invii a [abuse@ppy.sh](mailto:abuse@ppy.sh) sarà mai condiviso con terzi.

## Qualcuno ha fatto avance sessuali o osservazioni inappropriate su di me!

Scorri alle sezioni qui sotto per scoprire cosa fare, a seconda di dove è accaduto tutto.

### Nella chat di gioco

Blocca immediatamente l'utente cliccando sul suo username col tasto destro e selezionando `Ignora Utente`.

Dovresti anche segnalarlo immediatamente cliccando il pulsante `Segnala Utente` e compilando i campi.

Puoi segnalare l'utente anche scrivendo `!report <persona> <problema>`, dove `<persona>` è il nome utente della persona che sta causando problemi, e `<problema>` è una breve descrizione del problema. Se ci sono spazi nel nome utente, rimpiazzali con trattini bassi (`_`).

Se ritieni che le osservazioni o le avance fossero altamente inappropriate o sei un utente minorenne, per favore invia un'email a [abuse@ppy.sh](mailto:abuse@ppy.sh) includendo quante più informazioni possibili.

### In un post pubblico sui forum di osu!

[Segnala il post](/wiki/Reporting_bad_behaviour#forum) al nostro [Team di Moderazione Globale](/wiki/People/Global_Moderation_Team) il prima possibile.

Per fare ciò, clicca sul pulsante `Segnala post` nell'angolo in alto a destra del post del forum.

In alternativa, clicca sul nome utente di un qualsiasi membro del GMT nella lista su quella pagina. Questo ti porterà al suo profilo. Se non sei sicuro di chi contattare, usa [invece questo link](https://osu.ppy.sh/users/5999631).

Clicca il pulsante con una busta appena sotto la bandiera del paese dell'utente. Questo ti porterà alla schermata della chat.

Incolla il link del post del forum con il contenuto problematico e spiega brevemente cosa sta succedendo al GMT. Rimuoveranno il post per te appena gli sarà possibile.

Se il post non viene rimosso entro un periodo di tempo ragionevole, per favore, invia un'email a [abuse@ppy.sh](mailto:abuse@ppy.sh) includendo quante più informazioni possibili.

### Su un server Discord pubblico relativo a osu!

Blocca immediatamente l'utente cliccando col tasto destro sul suo nome utente e selezionando `Blocca` dal menu a tendina che appare.

Successivamente, contatta subito gli amministratori del server cercando qualcuno in cima alla lista utenti e informandolo di quanto accaduto. Se non riesci a capire chi è un amministratore, cerca qualcuno con una corona accanto al nome — è il proprietario del server ed è responsabile di ciò che vi accade.

Se l'abuso dovesse continuare e gli amministratori non facessero nulla al riguardo, [notifica il team Trust & Safety di Discord compilando una segnalazione](https://dis.gd/request).

Se conosci il nome utente osu! della persona che ti infastidisce, per favore invia un'email a [abuse@ppy.sh](mailto:abuse@ppy.sh) includendo quante più informazioni possibili. Verrà avviata un’indagine compatibilmente con i tempi disponibili. Nota che non possiamo agire su contenuti di servizi di terze parti, quindi non possiamo garantire un intervento, ma conserveremo le informazioni.

### Su Twitter tramite un profilo di un giocatore di osu!

Clicca i tre puntini nell'angolo in alto a destra del tweet problematico e seleziona 'Segnala Tweet'. Assicurati di seguire gli avvertimenti e di leggerli attentamente. Potresti anche voler leggere la [guida di Twitter sulla segnalazione di comportamenti abusivi](https://help.twitter.com/en/safety-and-security/report-abusive-behavior) per maggiori informazioni sul procedimento.

Successivamente, blocca o silenzia l'utente cliccando i tre puntini nell'angolo in alto a destra del suo tweet (se stai usando il sito web o l'app mobile). Consulta la [guida di Twitter su come bloccare gli account](https://help.twitter.com/en/using-twitter/blocking-and-unblocking-accounts) per maggiori informazioni.

Tieni presente che la persona vedrà di essere stata bloccata se visita il tuo profilo Twitter. Se temi che ciò possa peggiorare la situazione altrove, scegli invece di silenziarla. Questo rimuoverà i suoi tweet dalla tua timeline e ti impedirà di vedere altri contenuti, ma potrà comunque vedere e commentare i tuoi tweet.

Se conosci il nome utente osu! della persona che ti infastidisce, invia un'email a [abuse@ppy.sh](mailto:abuse@ppy.sh) includendo quante più informazioni possibili. Verrà avviata un’indagine compatibilmente con i tempi disponibili. Nota che non possiamo agire su contenuti di servizi di terze parti, quindi non possiamo garantire un intervento, ma conserveremo le informazioni.

### Un membro di uno dei team di volontari (NAT, GMT) si sta approcciando/parlando/comportando in modo inappropriato con me!

Invia un'email a [abuse@ppy.sh](mailto:abuse@ppy.sh) includendo quante più informazioni possibili **immediatamente**. Includi screenshot, log delle chat, praticamente qualsiasi cosa tu possa allegare a un'email.

Se qualcosa che desideri allegare ti mette in imbarazzo, per favore rimuovila.

Analizzeremo la situazione appena possibile.

## Qualcuno che conosco sta subendo abusi da un membro dei team di volontari (NAT, GMT) ma ha troppa paura per parlarne!

Invia un'email a [abuse@ppy.sh](mailto:abuse@ppy.sh) includendo tutto ciò che sai e quante più prove riesci a raccogliere.

Se non hai prove ma solo racconti o voci che ritieni abbastanza sostanziali da dover agire, per favore inviaci comunque un'email. Prendiamo molto sul serio segnalazioni di questo tipo e le analizzeremo a fondo.

## La mia email è stata ignorata!

Se non hai ricevuto risposta alla tua email dopo più di un paio di settimane, invia un'email di follow-up.

È probabile che l’email sia andata persa lungo il tragitto, ma vogliamo comunque analizzare la tua segnalazione.
