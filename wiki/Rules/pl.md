---
outdated_translation: true
---

# Zasady

Ten zbiór zasad to podstawa, dzięki której społeczność osu! jest przyjaznym miejscem dla wszystkich.

## Zasady dot. społeczności

1. **Każdy gracz może posiadać maksymalnie *JEDNO* konto** To konto należy do ciebie. Nie do nikogo innego - brata, matki, siostry, znajomego - jest TWOJE. Nie dziel się swoim kontem z nikim innym.
2. **Graj uczciwie.** Używanie zewnętrznych narzędzi przynoszących różnego rodzaju nieuczciwe korzyści jest niedozwolone. Dotyczy to makr, programów poprawiających celność, modyfikacji prędkości czasu i tym podobne. Jeżeli używasz programu, który w grze robi coś za ciebie, to musisz wiedzieć, że nie jest to uczciwe!
3. **Zachowuj się dobrze wobec innych.** W społeczności osu! nie ma miejsca na prześladowania czy szykanowania. Jesteśmy tu po to, by klikać kółka, uderzać w bębenki, łapać owoce czy naciskać nawet osiemnaście klawiszy naraz, a nie po to, by być dupkami w stosunku do siebie.
4. **Nie udawaj idioty.** Jeżeli nie masz pewności, czy łamiesz tę zasadę, zapewne to robisz.
5. **W naszej społeczności są osoby z każdego przedziału wiekowego.** Oznacza to, że treści przeznaczone tylko dla pełnoletnich (takie jak temat narkotyków czy seksu) nie są tu mile widziane. Tam gdzie to właściwe, od tej reguły zdarzają się wyjątki, ale dla świętego spokoju nie udostępniaj takich materiałów.
6. **Tego czego nie obejmują zasady, obejmuje zdrowy rozsądek.** Administracja ma prawo do indywidualnej oceny każdej sprawy, nawet jeśli zasady jej nie dotyczą.

## Zasady dot. czatu

1. **Szanuj innych uczestników czatu danego kanału, a także unikaj spamowania czy floodowania.** Wiadomości jednej osoby zajmujące pół ekranu są denerwujące, więc postaraj się tego unikać. Inni też chcą popisać!
2. **Pozwól, by to moderacja rozwiązywała problemy na czacie.** Możesz zasugerować jej potrzebę działania komendą `!report`.
3. **Jeżeli czyjeś konto zostanie uciszone czy zablokowane, zostaw ten temat w spokoju i nie rozprawiaj o nim.** Jeżeli jakiekolwiek konto zostanie zablokowane, to jest to sprawa wyłącznie jego posiadacza oraz administracji - nikogo więcej!
4. **Szanuj uczciwość i nie poświęcaj uwagi oszukującym czy toksycznym użytkownikom.** Tacy ludzie niestety istnieją, a podpuszczanie czy poświęcanie im uwagi tylko zachęci ich do dalszego działania. Zgłaszaj takie osoby przy pomocy komendy `!report` lub odpowiedniego przycisku na profilu.
5. **Pilnuj, aby czat był przejrzysty i odpowiedni dla wszystkich przedziałów wiekowych; unikaj tematów przeznaczonych tylko dla pełnoletnich.** Takie treści naprawdę nie są odpowiednie dla wszystkich. Rób, co chcesz w przypadku prywatnych wiadomości, ale publiczne kanały powinny być miejscem przeznaczonym dla wszystkich.
6. **Bądź świadom tego, co udostępniasz innym, zwłaszcza gdy ta treść może być niepokojąca lub obsceniczna.** Jeżeli musisz zastanawiać się dwa razy nad tym, czy coś jest odpowiednie, to prawdopodobnie to nie jest. Unikaj treści zawierających szybkie, migoczące światła, brutalność, przemoc itp.
7. **Pilnuj, by wysyłane przez ciebie linki prowadziły do legalnych i wiarygodnych stron** Strony udostępniające oglądanie treści wideo bez odpowiednich zezwoleń (licencjonowane takie jak Animelab czy Crunchyroll są w porządku), czy jakiekolwiek nielegalne oprogramowanie nie są akceptowane i nie chcemy ich na naszym czacie. Rozgłaszanie transmisji w serwisie Twitch dla innych gier jest w porządku, ale TYLKO na kanale `#videogames`.
8. **Nie rozgłaszaj innych serwerów czatowych, włączając w to serwery/grupy na Discord, Teamspeak czy Skype.** Głównym tematem na czacie w osu! jest właśnie osu! i nie powinno się udostępniać linków do zewnętrznych serwerów. Jeżeli to koniecznie, zrób to poprzez prywatną wiadomość.
9. **Na kanałach o określonym języku można rozmawiać tylko w tym języku (angielski dla #english, chiński dla #chinese itd.).** Jeżeli język na danym kanale nie został określony (bądź nie jest możliwy do wywnioskowania z nazwy kanału), to jest to zawsze angielski. Kanały `#lobby` i `#help` są wielojęzyczne, w przeciwieństwie do reszty. *Członkowie [moderacji](/wiki/People/Global_Moderation_Team) nie muszą przestrzegać tej zasady podczas swojej pracy.*

## Zasady dot. forum

1. **Zamieszczane wątki oraz posty powinny być istotne i rozwijać przedstawiane w nich zagadnienia.** Forum polega na dyskusji, więc włóż wysiłek w to, o czym chcesz powiedzieć, by nie marnować czasu innych.
2. **Pilnuj, by twoje wątki i odpowiedzi były odpowiednie dla wszystkich grup wiekowych** Treści przeznaczone tylko dla pełnoletnich nie są stosowne w naszej społeczności, ale nie ma nic przeciwko dyskutowaniu o tego typu sprawach w prywatnych wiadomościach.
3. **Niech twoja krytyka będzie produktywna, bez potrzeby atakowania innych.** Słowne utarczki nie będą tolerowane.
4. **Miej na uwadze, by twoje wątki nie odbiegały od tematu. Unikaj także odnoszenia się do starych wątków.** Jeżeli wątek jest martwy od lat, to znaczy, że nie jest już istotny, więc zostaw go w spokoju. Stwórz nowy albo wyszukaj, czy na twoje pytanie została już udzielona odpowiedź.
5. **Twoje sygnatury i awatary powinny być rozsądne.** Jeżeli są animowane, nie powinny zbytnio migać. Wielkość tych plików powinna być wystarczająco niska dla osób o słabym połączeniu internetowym. Najlepiej, by rozmiar był mniejszy niż pół megabajta (500 kilobajtów).
6. **Nie zamieszczaj reklam, odnośników czy jakichkolwiek innych nachalnych treści** Reklamy oraz inne odnośniki służą tylko osobom je udostępniającym. Dla reszty jest to denerwujące, więc nigdy tego nie rób. Treści odtwarzające się automatycznie po załadowaniu również są objęte tą regułą.
7. **Udostępnianie linków do aplikacji i narzędzi o niejasnym działaniu jest zabronione.** Jeżeli legalność tych narzędzi jest wątpliwa, to nie ma tutaj dla nich miejsca.

## Zasady dot. przesyłania beatmap

Te zasady dotyczą wyłącznie beatmap udostępnionych poprzez [system przesyłania beatmap](/wiki/Beatmapping/Beatmap_submission). Wątki są tworzone przez klient gry automatycznie, gdy beatmapa zostanie przesłana poprzez [edytor](/wiki/Client/Beatmap_editor).

Treściwy zbiór zasad dotyczących tworzenia beatmap znany jest jako [kryteria rankingowe](/wiki/Ranking_criteria).

1. **Upewnij się, że posiadasz prawa do całej zawartości swojej beatmapy**, włączając w to piosenki, wideo, dźwięki trafień, grafiki czy jakiekolwiek inne treści, która nie są twojego autorstwa. Jeżeli nie masz pewności, gdzie możesz znaleźć utwory do swobodnego użycia w ramach gry, radzimy zajrzeć do wciąż rozwijanej biblioteki w pełni licencjonowanych utworów dla osu!. Znajduje się ona pod [tym linkiem](https://osu.ppy.sh/beatmaps/artists/).
2. **Trzymaj się tematu w wątkach beatmap.** Te dyskusje dotyczą wyłącznie beatmap. Jeżeli masz problem z czymś niezwiązanym bezpośrednio z beatmapą, to stwórz wątek na odpowiednim forum.
3. **Nie kradnij ani nie przywłaszczaj sobie pracy innych.** Nie przesyłaj ani nie używaj pracy innych ludzi bez ich wyraźnej zgody, włączając w to m.in. skórki oraz gościnne poziomy trudności.

## Co się stanie, jeżeli złamię zasady?

Jeżeli uważasz, że łamiesz zasady zapisane powyżej, to mogą cię spotkać przykre konsekwencje!

Mogą się w to wliczać:

- Odebranie możliwości pisania na czacie przez pewien czas (znane jako uciszenie)
- Usunięcie treści naruszających zasady z twojej strony użytkownika, profilu i/lub przesłanych beatmap
- Odebranie możliwości edytowania strony użytkownika lub szczegółów profilu
- Odebranie możliwości uczestniczenia w oficjalnych turniejach

Czas uciszeń **automatycznie** wzrasta wraz z każdym przewinieniem. Moderacja nie ma kontroli nad czasem przez który twoje konto będzie uciszone - dalsze naruszanie zasad poskutkuje dłuższym czasem izolacji od innych użytkowników.

Pewne przewinienia niosą za sobą uciszenie zazwyczaj o długości 43 godzin lub więcej. Ta kara jest zazwyczaj stosowana dla takich działań jak udostępnianie obscenicznych treści lub nieprzerwane nękanie innych użytkowników.

Jeżeli po kilku naruszeniach nadal będziesz łamać zasady, to twoje konto może zostać trwale zablokowane.

Zablokowane konta nie mogą zalogować się na serwer gry, ustanawiać nowych wyników oraz pisać na czacie z innymi użytkownikami, czyli są całkowicie odcięte od społeczności. Blokada konta może zostać zdjęta po trzech miesiącach, pod warunkiem że apelacja od zablokowania konta zostanie pozytywnie rozpatrzona przez administrację.

Dotkliwe przewinienia wychodzące poza nasze zasady i podchodzące pod międzynarodowe prawa dotyczące nielegalnych treści będą skutkować natychmiastowym zablokowaniem konta. Ta reguła ma zastosowanie w przypadku ciężkich przestępstw takich jak dystrybucja pornografii dziecięcej lub innych nielegalnych materiałów.
