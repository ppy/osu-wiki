---
outdated_translation: true
outdated_since: b830432c4768e242ce32ad592010de960bbefdeb
---

# Hesap kısıtlamaları

*Ana sayfa: [Yardım Merkezi](/wiki/Help_centre)*

Kısıtlama, anormal, şüpheli ya da kuralları çiğneyecek davranış gösteren hesaplara uygulanan bir topluluktan uzaklaştırma durumudur.

Bir hesap kısıtlandığı zaman, kısıtlama kaldırılana kadar toplulukla iletişime geçemez. Kısıtlı oyuncular oyunu oynamaya devam edebilir, beatmapler indirebilir ve skor gönderebilir, ama profilleri başkalarına görünmez.

Aşağıdaki özellikler kısıtlanmış hesaplar için devre dışıdır:

- oyun-içi sohbet
- özel mesajlaşma
- forum konularına ya da yorum kısımlarına mesaj gönderme
- beatmap karşıya yükleme veya güncelleme
- profil detaylarını güncelleme
- mağaza satın alımları

## Hesabım kısıtlandı! Ne yapacağım? {id=what}

Eğer hesabınız kısıtlandıysa, panik yapmayın. Lütfen bu adımları izleyin:

- **24 saat bekleyin.** Bazı kısıtlamalar otomatik sürecin sonucudur. Biz bu kısıtlamaları her gün kontrol ederken, lütfen 24 saat bekleyin - eğer kısıtlamanız hatalıysa belirtilen süre içinde kalkacaktır.
- **[Hesap destek ekibimizle](/wiki/People/Account_support_team) iletişime geçin.** Eğer hesabınız belirtilen süreden sonra kısıtlı kalırsa, lütfen kısıtlamanızla ilgili detayları sormak için **hesabınıza bağlı e-postadan** [accounts@ppy.sh](mailto:accounts@ppy.sh) adresine bir e-posta gönderin. Kullanıcı adınızı, hesabınızın kısıtlanmasına neden olduğunu düşündüğünüz detaylar ile birlikte eklediğinizden emin olun. Bize ne kadar çok anlatırsanız, sorunu sonuçlandırmamız o kadar kolay olur.
- Eğer kısıtlanmanızın hatalı olduğundan son derece eminseniz, hemen bize ulaşın ki sorununuzu görüşebilelim.

Eğer hesabınız [kuralları](/wiki/Rules) çiğnediği için kısıtlandıysa, itiraz göndermenize izin verilmeden önce üç aylık katı bir bekleme süresi uygulanacaktır.

Eğer orijinal hesabınız kısıtlanmadıysa, ona giriş yapıp normal bir şekilde oynamaya devam edebilirsiniz, ama o zamandan itibaren fazladan hesapları kullanmadığınızdan emin olun, fazladan hesaplara erişmek daha fazla cezaya yol açabilir.

Eğer yakın zamanda itirazınız kabul edilmişse ve oynadıktan sonra hesabınız yeniden kısıtlanırsa, panik yapmayın! Otomatik sistemler hesabınızı hatalı bir şekilde işaretlemiş olabilir, ama olay bundan ibaretse 24 saat içinde kısıtlamanız kalkar. Dikkatimizi yakalamanız ve kısıtlamanızın daha hızlı kalkması için bize bir e-posta göndermekten veya tweet atmaktan çekinmeyin!

## Neden kısıtlandım? {id=why}

Hesabınızın kısıtlanmasına yok açabilecek birtakım neden var.

- **Bu sizin ilk hesabınız değil.** Birden fazla hesap açmak kurallara aykırı. Kullanıcının ilk hesabı dışında diğer tüm hesaplar kalıcı olarak kısıtlanacaktır, ancak orijinal olan çoğu durumda açık bırakılır ve kullanıcının o hesapla oynamaya devam etmesi teşvik edilir. Eğer fazladan hesap kullanımı şiddetli ya da suistimal edecek şekildeyse, yeni hesap oluşturmayı durdurmanız konusunda bir uyarı olarak orijinal hesaplarına susturma uygulanabilir, ve eğer fazladan hesap kullanımı devam ederse orijinal hesaba kısıtlama uygulanır. Eğer hesabınız kısıtlıysa ve başka hesabınız olduğunu biliyosanız, lütfen sahip olduğunuz kısıtlı hesaplara erişmeye devam etmeyin ve orijinal hesabınızda oynamaya devam edin. Eğer erişmekte ya da doğrulamakta sıkıntı yaşıyorsanız, lütfen bize [accounts@ppy.sh](mailto:accounts@ppy.sh) adresinden bir e-posta gönderin ki o hesaba erişiminizi geri kazanmanız için yardım edelim.
- **Hesabınızda birisinin oynamasına izin vermişsinizdir.** Hesap paylaşımı da kurallara aykırı. Eğer birisinin hesabınızı kullanmasına izin verirseniz, kısıtlanacaktır, ve kullanan kişi muhtemelen susturulacak ya da kendi hesabı kısıtlanacaktır. Eğer bu kazara olduysa, lütfen en kısa sürede [accounts@ppy.sh](mailto:accounts@ppy.sh) adresine e-posta gönderip bizi bilgilendirin.
- **Hile yaptınız.** Üçüncü-parti bir yazılım, makrolar kullanmak, veya herhangi bir haksız avantaj derhal kısıtlamaya neden olur.
- **Diğer durumlar.** Hesaplar ekibi yukarıdaki üç maddeyi kapsamadığı durumlar için hesabı kısıtlama hakkını saklı tutar.

Eğer bir hesap haklı yere kısıtlanmışsa, kullanıcının itirazını göndermeden önce bir süre beklemesini isteyeceğiz. Buna *bekleme süresi* denir, ve süresi suçun türüne bağlı olarak değişir.

## İtirazımı göndermeden önce bekleme süresinde ne yapacağım? {id=while-on-cooldown}

- **Oyunun tadını çıkartmaya devam edin!** Hesabınız kısıtlıyken ve siz de bekleme süresindeyken, oyunu oynamaya devam edebilirsiniz (orijinal hesabınızda oynadığınız sürece!). Kısıtlıyken else ettiğiniz skorlar gönderilecektir, ve hesabınız geri çekilmediği sürece, kısıtlamanız kalktığında aynen kalacaktır.
- **İyi davranışınızı sürdürün.** Kısıtlı olmanın ne kadar can sıkıcı olduğunu anlıyoruz, ama bunu topluluktan uzakta biraz zaman geçirmek için bir şans olarak düşünün. Hesabınızın kısıtlanmasına ve bekleme süresine girmesine sebep olmuş olabilecek nedenleri düşünmek için en azından birkaç günlüğüne toplulukla etkileşimden kaçınmaya çalışın (gerek Discord, gerek sosyal medya, gerek başka iletişim yolları olsun).
- **Kurallara saygı gösterdiğinizden emin olun.** Uzun süreli kısıtlamalar kuralları çiğnemenin cezasıdır. Eğer kısıtlıyken kuralları çiğnemeye devam ederseniz, itiraz etmeden önceki bekleme süresi son suçunuzun tarihinden itibaren üç aya geri sıfırlanacak. Bunlara, hile yapmaya devam etmek, başkalarının hesaplarına erişmek, veya kısıtlamadan kaçmak için yeni hesaplar açmak örnek olarak verilebilir.
- **Destek ekibinin talimatlarına uyun.** Üç aylık bekleme süresi sizin mola vermeniz ve olumlu davranışlar yansıtmanız için bir şanstır. Eğer bekleme süreniz bitmeden önce bir itiraz göndermeye çalışırsanız, e-postalarınız görmezden gelinir. Eğer bekleme sürenizin ne zaman biteceğinden, ne zaman itiraz edebileceğinizden, ya da hangi hesabınızda oynayabileceğinizden (ve hangisinden itiraz edeceğinizden) emin değilseniz, sormak için bize e-posta göndermekte özgürsünüz.
- **Bir sorunuz varsa bize ulaşmaktan çekinmeyin.** Cezayı atlatmaya çalışmadığınız sürece, hesabınızın kısıtlaması hakkındaki her türlü soruyu mutlulukla cevaplarız!

## Bekleme sürem geçti. Nasıl itiraz edebilirim? {id=appeal}

[accounts@ppy.sh](mailto:accounts@ppy.sh) adresine hesabınızın adını içerecek şekilde bir e-posta göndererek itiraz edebilirsiniz. Hesabınızın ilişkili olduğu e-posta adresinden gönderdiğinizden emin olun. İtirazınızı gönderdikten sonra, bir hafta içinde cevap bekleyin. Eğer bu süre içerisinde bir yanıt alamazsanız, lütfen bize twitter ya da e-posta yoluyla ulaşın - bir ihtimal iletilmemiş olabilir.

İtiraz ederken, aşağıdaki maddelerin ele alınmasını bekliyoruz:

- **Hesap geçmişi.** Çok detaylı olmasına gerek yok. Bu, temel kurallara ilişkin tüm ihlallerinizi içermelidir (çoklu hesap kullanımı, hesap paylaşımı, hile, ya da uzun susturmalar). Yaptıklarınız hakkında dürüst olduğunuz sürece, her tarihi, her susturulmayı, ya da oluşturduğunuz tüm hesapları hatırlamanıza gerek yok. Bu, eğer varsa, kısıtlıyken çiğnediğiniz kuralları da kapsar.
- **Kuralları çiğneme nedeniniz.** Sizi yeni hesaplar açmaya, hesabınızı başkalarına vermeye, hile yapmaya, vs. iten nedeni açıklamanız, bizim (ve sizin) tekrar suç işleyip işlemeyeceğinize dair karar vermemizde yardımcı olacak. Eğer kısıtlıyken suç işlemeye devam ettiyseniz, bunun da nedenini bilmeyi isteriz.
- **Bunları yapmak için gerekli araçları nasıl edindiğinizi.** Bu çoğunlukla hile için geçerlidir - kullandığınız aracı nereden bulduğunuz, onunla nasıl karşılaştığınız, ve onun bilgisayarınızda hala bulunup bulunmadığını bilmek istiyoruz.
- **Size geri izin vermemizin nedeni.** Bu, çoğunlukla ikinci maddeyle bağlantılı olur. Sadece kuralları bir daha çiğnemeyeceğinizden emin olmak istiyoruz! Hesabınızın geçmişinde ne kadar çok kural ihlali varsa, itirazınızın bu bölümünde o kadar çok şey bekleyeceğimizi lütfen anlayın.

## İtirazım kabul edilirse ne olur? {id=appeal-granted}

Eğer geri dönmenize izin vermişsek, hesabınızın kısıtlaması kalkmadan önce bazı şartları kabul etmenizi talep edeceğiz.

- **Tekrar suç işlemeyeceksiniz.** Bu hile yapmayı ve hesap paylaşımını içerir.
- **Kendiniz veya başkası için başka bir hesap oluşturmayacaksınız.**
- Paylaşılan bilgisayarlarda oynamak dahil, **başka hesaplarla bağlantınız olmamalı**.
- **Herhangi bir ciddi olumsuz davranış derhal kısıtlamaya neden olacaktır**. Bu uzun susturulmaları da kapsar.

Bazı durumlarda, itirazı kabul edilen kişinin resmi ve rozetli turnuvalara hem yarışmacı olarak hem de turnuva ekibinin bir üyesi olarak katılması yasaklanabilir. Bu yasağın süresi suç başına 1 yıldır (eğer kullanıcının ikinci itirazıysa, yasağın süresi 2 yıldır). Kısıtlamanın kalktığına dair e-posta bu yasaklamanın süresini net şekilde belirtir.

**Resmi veya rozetli bir turnuva sırasında hile yapmak veya hesap paylaşmak kullanıcının gelecekteki tüm turnuvalardan kalıcı olarak yasaklanmasına yol açacaktır.** Bu yasağa itiraz edilemez (eğer itiraz ederseniz e-postanız görmezden gelinecektir) ve ne olursa olsun kaldırılamaz, azaltılamaz, veya ertelenemez.

Bazı oyuncular itirazları kabul edildikten sonra oynamaya başladıklarında tekrar kısıtlanabilir. Bu otomatik bir işlemdir ve genellikle 24 saat içinde kaldırılır. Eğer sizin başınıza gelirse bize twitterdan [@osusupport](https://twitter.com/osusupport) üzerinden ya da [accounts@ppy.sh](mailto:accounts@ppy.sh) adresine e-posta göndererek soru sormaktan çekinmeyin!

Bazı suçlar, kısıtlamanızın kalkmasıyla birlikte hesabınızdaki bazı değişikliklerin kaldırılmasına sebep olur. Bunlar hesabınızdaki **tüm modlar üzerinden** gönderilmiş olan gayrimeşru skorları, aynı zamanda haksız yere kazanılan madalya ve profil rozetlerini, silmeyi amaçlamaktadır. **Oynama sayısı ve oynama süresinde bir değişiklik yapılmayacaktır.**

## İtirazım reddedildi! {id=appeal-denied}

İtirazınızın reddedilmesine sebep olabilecek birtakım nedenler var.

- **Fazla erken gönderilmiştir.** Eğer hesabınızın bekleme süresi bitmediyse, itirazınız reddedilir. Eğer ne zaman itiraz edebileceğinizden emin değilseniz, gönderilen cevabı yanıtlayın - size doğru tarihi vereceğiz.
- **İtirazınız yetersiz veya eksik kalmıştır.** Eğer itirazınız yukarıda listelenen dört maddeyi yeterince kapsamıyorsa, tamamlanmış bir şekilde yazmanızı talep edeceğiz. Bu hesabınızın bekleme süresini kesin olarak **sıfırlamaz** ve yeni itirazınızı istediğiniz zaman gönderebilirsiniz! Ancak, yaptığınız ciddi kural ihlalleri ile ilgili yalan söylemeye veya onları saklamaya çalıştıysanız (esas olarak fazladan hesap kullanımı ya da hile yapma), asılsız olması nedeniyle itirazınız reddedilecek, ve bekleme süreniz 3 aya geri sıfırlanacaktır. Bu davranışınıza yansıtmanız ve hiçbir şeyi unutmadığınızdan emin olmanız için başka bir şanstır.
- **Başka hesaplarda oynuyor ya da kaçmaya çalışıyorsunuzdur.** Kendi hesabınız kısıtlıyken çevrimiçi oynayabilmek için başka hesap oluşturmak kısıtlamadan kaçma girişimi olarak görülür ve cezanızı hesabı oluşturduğunuz günden itibaren üç aya geri sıfırlar. Eğer çok sefer kaçma girişiminde bulunursanız, itirazınız kalıcı olarak reddedilebilir. Eğer kısıtlıyken hala başka hesaplara erişiyorsanız ya da fazladan hesap kullanıyorsanız, bekleme süreniz yine sıfırlanır. Fazladan hesap kullanımının [kurallara](/wiki/Rules) aykırı olduğunu ve sadece orijinal hesabınızla oynamanız gerektiğini unutmayın. Eğer hangisinin orijinal hesabınız sayıldığından emin olamıyorsanız, bize bir e-posta gönderin ve biz sizi bilgilendirelim!
- **Kısıtlıyken suç işlemeye devam ediyorsunuzdur.** Kısıtlandıktan sonra bile kuralları çiğnemeye devam eden kişilerin kısıtlamasını kaldırmanın hiçbir anlamı yok. Eğer suç işlemeye devam ederseniz, işlediğiniz son suçun tarihinden itibaren bekleme süreniz sıfırlanır. Aşırı ya da sık suç işleme söz konusu olduğunda, itirazınız kalıcı olarak reddedilebilir.
- **Hesap geçmişiniz çok kötüdür.** Suç geçmişi kabarık olan, ya da itirazı kabul edilip kısıtlaması kaldırıldıktan sonra yine kısıtlanan kullanıcılar olduğu durumlarda basitçe geçmişinizin oyuna şu anda yeniden katılamayacak kadar kötü olduğunu söyleyebiliriz. Eğer başınıza gelirse, tekrar itiraz etmeden önce **çok uzun bir zaman** beklemenizi, ve bu süre içerisinde kuralları daha fazla çiğnemediğinizden emin olmanızı öneririz.

## E-postalarım görmezden geliniyor / İtirazımın adil bir şekilde ele alındığını düşünmüyorum {id=appeal-review}

E-postalarınızın destek ekibimiz tarafından düzgün bir şekilde okunmadığını veya ele alınmadığını düşünüyorsanız, lütfen bize [appeal-review@ppy.sh](mailto:appeal-review@ppy.sh) adresinden aşağıdaki bilgileri barındıran bir e-posta gönderin:

- Ne kadar süredir kısıtlı olduğunuz
- Kısıtlanmanıza neden olduğunu düşündüğünüz ana sebep
- Daha önce gönderdiğiniz görmezden gelinmiş/reddedilmiş tüm e-postalar
- İtirazınızın sonucundan neden hoşnutsuz olduğunuza dair kısa bir özet (eğer uygunsa)

İtiraz inceleme adresine gönderilen tüm e-postalar destek ekibinin günlük operasyonlarında yer almayan üçüncü parti bir ekip tarafından soruşturulacak ve gözden geçirme veya daha fazla inceleme için işaretlenecektir.

Bu adrese bir e-posta göndermenin, itirazınıza yalnızca ikinci bir bakış/ilk yanıt garanti ettiğini lütfen unutmayın, itiraz sürecinin içerdiği beklentileri ihlal ettiğiniz tespit edildiğinde herhangi bir sonuç değişikliğini garanti etmez.

**İtiraz inceleme/soruşturma taleplerini yalnızca [appeal-review@ppy.sh](mailto:appeal-review@ppy.sh) adresine gönderilen e-postalar yoluyla yanıtlayacağız.** Lütfen bu süreci atlatmak için osu! ekip üyeleriyle (veya gönüllü ekiplerin üyeleriyle) Twitter, Discord veya başka bir platform aracılığıyla iletişime geçmeye çalışmayın - size yardımcı olamazlar.

## Yaygın kısıtlama nedenleri ve bekleme süreleri {id=reasons}

| Kısıtlama nedeni | Bekleme süresi | İtiraz notları |
| :-- | :-- | :-- |
| Karar hatası | Bekleme süresi yok | Eğer hatalı bulunursa, hesapta bir değişiklik yapılmaz. |
| Fazladan hesap kullanımı | Kalıcı (fazla hesaplar) | Ana hesap kısıtlanmaz, muhtemelen susturulur. |
| Aşırı fazladan hesap kullanımı | 3 ay | İtiraz şartları uygulanır, 1 yıl turnuva yasağı |
| Hesap paylaşımı | 3 ay | İtiraz şartları uygulanır, 1 yıl turnuva yasağı, ve kısmi geri çekme |
| Hile yapmak | 3 ay | İtiraz şartları uygulanır, 1 yıl turnuva yasağı, ve bütünle geri çekme |
| Aşırı uygunsuz davranış | Değişken | İtiraz şartları uygulanır. Geçmişe göre bekleme süresi verilir. |
| Turnuva için paylaşım/hile yapmak | 6 ay | İtiraz şartları uygulanır, uygun geri çekme, kalıcı turnuva yasağı |
| Sonraki suçlar | 6 ay | İtiraz şartları uygulanır, uygun geri çekme, suç başına 1 yıl turnuva yasağı |
