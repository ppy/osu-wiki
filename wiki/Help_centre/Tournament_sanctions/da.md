# Turneringssanktioner

*Hovedside: [Help centre](/wiki/Help_centre)*

## Turneringsforbud

Et turneringsforbud (*tournament ban* på engelsk) forhindrer en spiller i at spille i officielle eller officielt støttede turneringer. Det begrænser også, i hvilken grad spilleren kan være medhjælper, eller ellers yde støtte til, sådanne turneringer.

Turneringsforbud bliver meget sjældent udstedt alene, men som regel får næsten alle spillere, som kommer tilbage efter en almindelig anmodning for ophævelse af en [kontobegrænsing](/wiki/Help_centre/Account_restrictions), et turneringsforbud, som er mindst et år langt.

Grundet den høje standard af kompetitivitet i turneringer bliver turneringsforbud taget meget seriøst, og bliver ikke behandlet med samme grad af mildhed som kontobegrænsninger.

### Hvad fører til, at nogen får et tidsbestemt turneringsforbud? {id=why-temporary}

Enhver grov overtrædelse af [fællesskabsreglerne](/wiki/Rules), som finder sted i en [officielt understøttet turnering](/wiki/Tournaments/Official_support), medfører sandsynligvis et turneringsforbud, selvom denne overtrædelse normalt ville have medført en mildere straf udenfor det kompetitive miljø.

Et konkret eksempel på upassende opførsel ville være at tegne diskriminerende symboler/ord (som hagekors) med musepilsrøg i livestreamede kampe.

Alle brugere, som kommer tilbage til spillet på de almindelige betingelser efter en begrænsning, bliver også [udelukket fra turneringer for en bestemt periode af mindst 1 år](/wiki/Help_centre/Account_restrictions#reasons), som kan forlænges i [kontostøtteholdets](/wiki/People/Account_support_team) skøn.

### Hvad fører til, at nogen får et tidsubestemt turneringsforbud? {id=why-permanent}

Ethvert brug af eksterne programmer eller andre værktøjer til at snyde eller få en uretfærdig fordel i forhold til andre deltagere i en officielt støttet turnering vil medføre et tidsubestemt turneringsforbud. I nogle situationer kan særligt grove tilfælde af misbrug udløse en sådan straf i kontostøtteholdets skøn.

Dette inkluderer situationer som:

- Brug af eksterne værktøjer eller programmer til at snyde eller opnå en fordel, som nævnt ovenfor
- Brug af andre konti end ens oprindelige til at deltage i en turnering
- Forsøg på at omgå en silence eller anden straf ved at bruge en anden konto
- Kontodeling i løbet af en officielt støttet turnering
- At sværge sig sammen til at få eller ellers at udnytte fortrolig information for at opnå eller give nogen en fordel (som at få information om mappools før andre hold mv.)
- Misbrug af tillidsstillinger for at opnå eller give nogen en fordel (manipulering med tidsplaner, urimelige ændringer til sammensætningen af hold, eller at diskvalificere spillere uden grund eller hjemmel)
- At organisere målrettede hetzkampagner mod deltagere eller arrangører, som går langt udenfor definitionen af kritik

### Hvad må jeg gøre, mens jeg er udelukket fra turneringer? {id=while-banned}

Du må fortsætte med at spille i fællesskabsorganiserede turneringer, som ikke anmoder om officiel støtte eller screening, i skønnet af disse turneringers arrangører.

Du må blive ved med at hjælpe til i officielt understøttede turneringer ved at streame, kommentere og designe grafikken. Hvis du vil hjælpe med andre opgaver, SKAL arrangøren af turneringen, som du vil hjælpe med, anmode om en undtagelse i deres oprindelige anmodning om officiel støtte. [Kontostøtteholdet](/wiki/People/Account_support_team) kan godkende dette alt efter grovheden og grunden af overtrædelsen og din historik.

Oplysninger om, hvorvidt du har et turneringsforbud, kan videregives til turneringsarrangører efter anmodning, uafhængigt af, om de modtager officiel støtte eller ej.

### Hyppige grunde til og varigheder af turneringsforbud {id=reasons}

| Grunden til turneringsforbuddet | Varighed | Bemærkninger |
| :-- | :-- | :-- |
| Overtrædelse af fællesskabsreglerne i en turnering | 1 måned eller mere | Kan være længere i kontostøtteholdets skøn |
| Respektløshed overfor medhjælpere eller spild af tid | 1 måned eller mere |  |
| Medvirken til en anden spillers multiaccounting eller snyd i en turnering | 6 måneder eller mere |  |
| Uacceptabelt opførsel fra en spiller i en officielt støttet turnering | 1-2 år |  |
| Tilbagevenden på almindelige betingelser | 1-2 år | Kan være længere i kontostøtteholdets skøn |
| Multiaccounting eller kontodeling i en officielt støttet turnering | Ubestemt | Vil også medføre en begrænsning |
| Brug af eksterne værktøjer eller andet snyd i en officielt støttet turnering | Ubestemt | Vil også medføre en begrænsning |
| Brug af private/fortrolige turneringsrelaterede informationer til at opnå eller give nogen en uretfærdig fordel | Ubestemt | Kan også medføre en begrænsning |
| Grov krænkelse eller forfølgelse af turneringsarrangører/-deltagere | Ubestemt | Kan også medføre en begrænsning |

## Betingede arrangørforbud

En bruger bliver sat på prøve, hvis de organiserer en turnering med en overtrædelse af [betingelserne for officiel støtte](/wiki/Tournaments/Official_support), som ikke kan blive rettet ved kommunikation til arrangøren, efter turneringen ender. Hvis en bruger kommer på prøve, bliver brugerens næste turnering grundigt gransket, både mens den bliver afviklet, og efter den er afsluttet. Mindre mangler, som ellers bare ville have været løst ved kontakt til arrangøren per email, vil forlænge prøveperioden. Betydelige overtrædelser af betingelserne for officiel støtte vil føre til et arrangørforbud eller mere indgribende straf efter turneringskomitéens skøn.

Et betinget arrangørforbud (*hosting probation* på engelsk) kan ophæves ved at organisere en turnering med ingen overtrædelser af [betingelserne for officiel støtte](/wiki/Tournaments/Official_support) **overhovedet**, inklusive mindre problemer, der ville kræve en mail til arrangøren for at fikse. Eksempler inkluderer:

- Manglende medhjælpere på forumopslaget
- Manglende offentlige resultater for kvalifikationsrunden
- Ikke at opdatere offentlige lister af kampe
- Andre lignende basale mangler

Brugere, hvis turneringer konstant har mindre problemer, som kræver mails fra komitéen for at rette, forbliver på prøve på ubestemt tid. Brugere, som overhovedet ikke prøver at forbedre kvaliteten af deres turneringer, mens de er på prøve, kan pålægges hårdere straffe i komitéens skøn. Betingede arrangørforbud udløber ikke automatisk.

Hvis en bruger får en mere indgribende straf, som for eksempel et medhjælperforbud, bliver deres betingede arrangørforbud ophævet samtidig med straffen.

## Arrangørforbud

Et arrangørforbud (*hosting ban* på engelsk) forhindrer en bruger i at være den ledende organisator eller arrangør i en officielt støttet turnering; dog kan brugeren hjælpe på andre måder, hvis de ikke involverer organisation.

Turneringskomitéen har retten til at pålægge en bruger et arrangørforbud i stedet for [at sætte dem på prøve](#betingede-arrangørforbud) i tilfælde af grove overtrædelser af [betingelserne for officiel støtte](/wiki/Tournaments/Official_support), især hvis overtrædelserne kunne have påvirket turneringens kompetitive integritet.

## Medhjælperforbud

Et medhjælperforbud (*staffing ban* på engelsk) forhindrer en bruger i at hjælpe til i officielt støttede turneringer, med undtagelse af at streame, kommentere, og designe grafik.

## Kan jeg klage over en turneringssanktion? {id=appeal}

Der kan klages over turneringssanktioner, som har blevet pålagt en bruger på andre måder end de [almindelige anmodningsbetingelser](/wiki/Help_centre/Account_restrictions#appeal-granted), indenfor en 72-timers frist, før sanktionen træder i kraft. Efter denne frist udløber, er det ikke muligt at klage over turneringssanktioner, med undtagelse af tidsubestemte turneringsforbud.

Brugere kan anmode om ophævelse af et tidsubestemt turneringsforbud, hvis der er gået mindst **to år** (24 måneder), siden det trådte i kraft. Brugere, der prøver at få et tidsubestemt turneringsforbud ophævet, forventes at have involveret sig positivt i det bredere osu!-fællesskab, i turneringer eller andetsteds, og at have udvist intet problematisk adfærd i denne periode. Hvis en anmodning nægtes, skal brugeren vente mindst **et år** (12 måneder) efter datoen for deres sidste anmodning, før de anmoder igen.

Selvom det er muligt at anmode om ophævelse af tidsubestemte turneringsforbud som beskrevet, skal det understreges, at der forventes betydelige anstrengelser i fællesskabet udenfor at skrive en anmodning for at have nogen realistisk chance for succes. En liste af alle brugere, der har fået deres tidsubestemte turneringsforbud ophævet efter anmodning, kan findes [på dette forumemne](https://osu.ppy.sh/community/forums/topics/1798871).

I sjældne situationer kan [kontostøtteholdet](/wiki/People/Account_support_team) i sit eget skøn beslutte sig for at granske individuelle sager og fjerne eller pålægge nødvendige straffe igen for at sikre, at de er konsekvente med lignende sager i fortiden.
