---
legal: true
---

# osu! gizlilik politikası

En son 3 Eylül 2024 tarihinde güncellendi. [Geçmişi buradan görüntüleyin](https://github.com/ppy/osu-wiki/commits/master/wiki/Legal/Privacy/en.md)

Bu politikaya ek olarak, lütfen [Hizmet Koşullarımızı](/wiki/Legal/Terms) okuyup anladığınızdan emin olun.

## Giriş

osu!, Avustralyalı bir kuruluş (ppy Pty Ltd) tarafından yürütülmekte olmakla beraber sunucularının çoğu Amerika Birleşik Devletleri'nde çalışmaktadır.

osu!, capcanlı bir topluluğu ve kullanıcıların yaratıcılıklarını diğerleriyle kullanıcı profilleri, beatmapler (oyun seviyeleri), forumlar, özel mesajlar, oyun-içi sohbet, tekrar yorumları aracılığıyla paylaşabilecekleri pek çok olanakla dünyanın hemen her ülkesinden kullanıcılara çok çeşitli hizmetler sunmaktadır.

Bu servisleri sizlere sunabilmek için, sıklıkla kişisel verilerinizi toplamak, saklamak ve paylaşmak durumundayız. osu!'nun çalıştığı her aşamada olabildiğince şeffaf olmaya gayret etmekteyiz, ve bu gizlilik politikası da bizi bu hedefe biraz daha yaklaştıracaktır.

Bu döküman, iletişim ağımız üzerinden, ürünlerimizin ve servislerimizin kullanımından hangi bilgileri topladığımız, bu bilgileri nasıl kullandığımız ve kişisel bilgilerinizi kontrol edebilmeniz doğrultusunda size ne gibi seçenekler sunduğumuzu açıklamayı amaçlamaktadır.

Hizmetimizi kullanarak, [Hizmet Koşullarını](/wiki/Legal/Terms) ve bu gizlilik politikasını okuyup anladığınızı, buna ek olarak bilgilerinizi nasıl ve niçin kullandığımızı ve hizmet kullanımınızın geçerli Hizmet Koşullarına ve bu Gizlilik Politikasına tabi olduğunu kabul etmiş olursunuz. Eğer kişisel bilgilerinizi burada bahsedildiği gibi toplamamızı ve işlememizi istemiyorsanız, sizin adınıza topladığımız bilgileri sınırlandırmak, veya İletişim Ağımızı, Ürünlerimizi ve Servislerimizi kullanmamak dahil birtakım seçenekleriniz mevcuttur.

## Topladığımız bilgiler

### Hesap oluştururken

Bir hesap olmaksızın da sınırlı işlevsellikten zevk alınabilse de, kullanıcıların birtakım hizmetleri tecrübe edebilmek için hesap oluşturması sıklıkla gereklidir. Hesap oluşturma sırasında topladığımız bilgiler aşağıdaki gibidir:

- Kullanıcı adınız
- E-posta adresiniz
- Şifreniz (bcrypt+salt)
- IP adresiniz ve bulunduğunuz ülke

Kullanıcı adınız ve bulunduğunuz ülke harici yukarıda belirtilen kişisel bilgiler asla herkese açık bir şekilde paylaşılmaz.

### Profilinizi güncellerken

Diğer tüm kullanıcılar tarafından herkese açık bir şekilde görüntülenebilen kullanıcı profilinizi oluştururken isteğe bağlı olarak aşağıdaki bilgileri sağlayabilirsiniz:

- Mevcut konumunuz
- İlgi alanlarınız
- Mesleğiniz
- Sosyal medya varlığınız (twitter, discord, skype, web sitesi)
- Avatarınız ve profil kapak resimleriniz
- İmzanız

Üstte belirtilen tüm alanlar herkese açık bir şekilde görüntülenebilir fakat bu alanlar aynı zamanda [ayarlar sayfasından](https://osu.ppy.sh/home/account/edit) anında ve kalıcı olarak geri çekilebilir.

### Kullanıcı tarafından gönderilen içerikleri karşıya yüklerken

Forumlarda gönderi oluşturduğunuzda, sohbete dahil olduğunuzda veya hizmetlerimize beatmap gibi bir içerik yüklediğinizde, gönderilen tüm içerikleri apaçık bir şekilde herkese açık hale getirmiş olursunuz. Çoğu durumda, bu içerikleri yükleme sonrasında dilediğiniz takdirde düzenleyebilir ve silebilirsiniz, ancak bazı durumlarda bu işlevsellik alaka düzeyini korumak ve kullanıcı tabanımıza sağladığımız hizmeti devam ettirmek adına kilitli olabilir.

Örneğin, yüklediğiniz bir beatmap "dereceli" olursa, bu beatmap kullanıcı tabanının büyük bir kısmının puan alması için temel oluşturur. Bu noktada yüklenen içeriği silme seçeneği kaldırılacaktır.

### Oyun istemcisine giriş yaparken

osu! oyun istemcisi üzerinden hizmetimize bağlanırken, istemciye özel bir karakter dizisi, mevcut oyun ortamınızı tanımlayabilmemize yardımcı olması için bize gönderilir. Bu, donanım ve yazılım yapılandırma bilgilerinizden elde edilen tanımlayıcıların bir kombinasyonu baz alınarak oluşturulur ve kişisel olarak tanımlayıcı bir bilgi içermeyecek düzeyde şifrelenir, ancak hizmetimize girişler arasındaki erişimlerinizi takip etmek için kullanılabilir.

Bunun temel amacı sıralama sisteminin adil kalmasını sağlamak ve riskli bir konumdan hesabınıza erişildiği takdirde hesabınızı güvence altına almamıza yardımcı olmaktır. Bu, gizli kabul edilir ve yalnızca gerekli görüldüğü sürece saklanır. Bu, aynı zamanda transfer edilemez, ve osu! ekosistemi dışında herhangi bir anlam ifade etmez.

### Oyunu oynarken ve skor gönderirken

Bir oyun oturumu tamamlandığında (bir beatmapte başarılı veya başarısız olunduğunda), performansınıza ait detaylar otomatik olarak sunucumuza gönderilecektir. Bu gönderimin puanlama kısmı oyun tekrar verisini içerir ve Küresel Lider Tablolarında ve sizin Kullanıcı Profilinizde herkese açık bir şekilde görüntülenebilir ancak silinemez veya değiştirilemez.

### Hile koruması

osu!, hile yazılımlarının kullanımını tespit etmek için kullanılan bir çalıştırılabilir kod içerir. osu!'nun hile korumasının amacı, oyunun performansını veya kullanıcının gizliliğini etkilemeden tüm oyuncular için adil ve rekabetçi bir oyun ortamı sağlamaktır.

- Hile tespiti sizin cihazınızda meydana gelir ve tespit sırasında tarafınızdan sunucumuza gereksiz herhangi bir bilgi gönderilmez.
- Eğer hile koruması sizin hile yaptığınızı saptarsa, bu durum, tanılama ve metaveri biçimindeki kanıta ek olarak doğrulama için sunucularımıza gönderilir. Eğer hile yapmıyorsanız, hile korumasına dair herhangi bir veri iletilmeyecektir.
- Tespit edildiğinde bile, sizi kişisel olarak tanımlamak için kullanılabilecek herhangi bir bilginin osu! ekosistemi dışına sızdırılmaması adına büyük bir gayret gösterilir.
- İletilen metaveri gerekli olduğu süre boyunca yalnızca bizim sunucularımızda muhafaza edilir. Bildirilen içeriği analiz ederken bu süreç genellikle saatler ile günler arasındadır.
- Analiz büyük ölçüde otomatiktir. İletilen metaveri destek ekibi üyeleri tarafından erişilemez, ve çok katmanlı bir güvenlik aracılığıyla elde edilebilir. Yalnızca veri tabanı yöneticileri metaveriyi görüntüleyebilir.

Gizliliğinize saygı duyuyor ve değer veriyoruz, oyunda bir hile koruması bulundurarak meşru kullanıcılara korku salmayı ise hiç istemiyoruz.

### Kayıt tutma

Hizmetlerimizi kullandığınız süre boyunca teknik bilgileri ve kullanım verilerini toplayan hata kaydı tutan araçlardan faydalanıyoruz. Bunlar, IP adresiniz, kullanıcı adınız, tarayıcı türü ve versiyonu, saat dilimi ayarı ve konum, işletim sistemi ve platform, ve hizmetlerimize erişim sağlarken kullandığınız cihazlar hakkında diğer detayları içerebilir.

Toplanan bu veri tümleşiktir ve yalnızca kullanışlı olduğu süre boyunca saklanır. Tümleşik olmayan verilerin saklama süresi genellikle bir aydan kısadır, ve otomatik silme talimatı mevcuttur.

## Kişisel verilerinizin açığa vurulması

Biz herhangi bir şekilde pazarlama, reklam, veya istenmeyen e-posta gönderimi yapmıyoruz. Bizden alacağınız e-postalar yalnızca hizmetlerimizi kullanırken yaptığınız bir işlemin (iki faktörlü kimlik doğrulama, bir ürün satın alma veya bir tartışma için bildirimleri etkinleştirme gibi) sonucu olarak gönderilir.

Kişisel verilerinizi üçüncü partilerle bazı özel durumlarda paylaşabiliriz:

- Bilgilerinizi açıkça herkese açık bir şekilde paylaştığınız yerlerde
- Mağaza siparişlerinizi yerine getirmek için
- Paypal ve Xsolla gibi ödeme işleme sağlayıcılar aracılığıyla yapılan ödemeleri işleme koymak için
- Müşteri hizmet biletlerinizi işleme koymak için ([Enchant](https://enchant.com) kullanıyoruz)
- Hata kaydı tutarak hizmetlerimizi geliştirebilmek için ([Sentry](https://sentry.io) kullanıyoruz)

## Haklarınız ve kontrolünüz

Bir kullanıcı olarak kişisel bilgilerinizi taşıma, güncelleme veya silme haklarına sahipsiniz. Bu, temel olarak [kullanıcı ayarları](https://osu.ppy.sh/home/account/edit) üzerinden, veya sitemizin ilgili kısmında yerleşik bir "Düzenle" özelliği mevcut olmadığında yapılabilir. Programsal bir şekilde hesabınıza ait tüm verileri elde etmek istediğiniz durumlarda lütfen [herkese açık API](https://github.com/ppy/osu-api/wiki) hizmetimizi kullanın.

Pek çok durumda, forum gönderileri veya beatmapler gibi kullanıcı gönderileri teker teker silinebilir. Silme butonlarını silinebilen ögelerle doğrudan alakalı kısımlarda bulabilirsiniz.

Hesabınızı hizmetimizden silme gibi bir seçeneğiniz mevcuttur. Lütfen bunun elle yapılan bir süreç olduğunu ve tamamlanmasının birkaç gün süreceğini unutmayın (bir talepte bulunmak için [bizimle iletişime geçin](mailto:privacy@ppy.sh)). Hesabın silinmesi durumunda, "Topladığımız bilgiler" kısmında detaylandırıldığı gibi, herkese açık katkılarınızın bir bölümü olduğu gibi kalabilir.

Lider tablolarının adil kalmasını sağlamak adına sıkı bir kişi başı bir hesap politikamız olduğu için, hesabınız silindikten sonra hizmetlerimizden yeniden faydalanma imkanınız olmayacaktır. Bunu uygulamak için, hesabın silinmesinden sonra dahi "Topladığımız bilgiler" kısmında bahsedilen eşsiz tanımlayıcı karakter dizisini saklamaya devam edeceğiz. Bu, kurallarımızı uygulayabilmemiz için [GDPR'da belirtildiği gibi meşru bir menfaat](https://ico.org.uk/for-organisations/guide-to-data-protection/guide-to-the-general-data-protection-regulation-gdpr/legitimate-interests/when-can-we-rely-on-legitimate-interests/) olarak uygulanır. Emin olun ki, bu bilgi tek yönlü olarak şifrelenmiştir ve osu!'nun dışında veya bu kuralı uygulama bağlamının ötesinde sizi tanımlamak için kullanılamaz.

## Çerezler

İnternetin geri kalanı gibi biz de çerezlerden faydalanıyoruz. Bunları kesinlikle oturum durumunuzu ve birden çok oturumda giriş bilgilerinizi korumak için kullanıyoruz. Eğer çerezlere alerjiniz varsa, lütfen hizmetlerimizden faydalanmayın.

## Veri güvenliği

Güvenlik bizim için çok önemlidir. osu!, işleme, aktarım, ve saklama sırasında kişisel bilgilerinizi korumak için kabul edilen standartları takip eder. Etki alanımızdaki tüm sitelerin TLS aracılığıyla şifrelenmesini sağlamak, sunucularımıza erişim için veri güvenliğinde yüksek standartları sürdürmek ve gerekmediğinde kişisel verilerinize erişimi kısıtlamak için HSTS kullanıyoruz.

Aynı zamanda, meşru ticari menfaatlerimizi gerçekleştirmek için yalnızca gereken miktardaki geçmiş veriyi saklamak amacıyla verileri sürekli ve otomatik olarak düzenli aralıklarla temizliyoruz.

## Çocuklar

osu! hizmetleri 13 yaşından küçük çocuklar için uygun değildir. Eğer 13 yaşından küçük bir bireyin bize ebeveyn izni olmadan kişisel bilgilerini yolladığını tespit edersek, bilgiyi sistemlerimizden silmek için gayret göstereceğiz.

## Veri Sorumlusu

Selam, ben Dean (sıklıkla peppy olarak tanınırım) ve ben sizin veri sorumlunuzum. Eğer gizlilik endişeleriniz veya yasal haklarınızı kullanma talebiniz varsa, benimle aşağıdaki adres üzerinden iletişime geçmekten çekinmeyin.

**E-posta**: [privacy@ppy.sh](mailto:privacy@ppy.sh)

**Posta Adresi**:

```
Dean Herbert
41 Gregory Street
Wembley, WA, 6014
Australia
```
